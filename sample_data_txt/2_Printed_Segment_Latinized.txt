İlanat
Erzurum istinaf mahkemesi müddei umumiliğinden:
Erzincan redif taburunun ikinci bölüğü yüz-
başısı Hacı Mehmed Efendi'ye katl kasdiyle teşhir-i silah
etmesinden dolayı maznun-ı aleyh olan Erzincan'ın Kazak
oğlu mahalleli kasap Tayyar'ın biraderi Osman Efendi'nin
fiil-i mezkûre mücaseretle irtikâb-ı firar eylediği lede't-
tedkik ol babdaki evrak-ı tahkikiye mealinden anlaşılmış
ve hareket-i vâkıası kanun-ı cezanın yüz sekseninci
maddesi ilavesi hükmünü müstelzim ef'al-i cinaiyeden
olarak Erzincan bidayet mahkemesi ceza dairesinde
muhakemesi icra edilmek üzere cinayetle ithamına karar
verilmiş olduğundan merkumun her nerede görülür ise derdestile
mahkeme-i mezkûre tevkifhanesine teslim edilmesi lazım
geleceği bilcümle zabıta-i adliye memurlarının malumu
olmak üzere işbu ahz ü girift müzekkeresi Erzurum
heyet-i ithamiyesinden bi't-tanzim ita kılındı.
Bayezid kasabalı Osman oğlu Kadun'un hayvanatını
cebren ahz ve gasp etmelerinden dolayı maznun bulunan
Ahmed Ağa'nın oğulları Hınko ve Alub ve hizmetkârları
Hasan Fidan ve Ahmed bin Kasım nam şahısların fiil-i
mezkûre mücaseretle irtikâb-ı firar eyledikleri ol babdaki
evrak-ı tahkikiye mealinden anlaşılmış ve harekat-ı vâkıaları
kanun-ı cezanın iki yüz elli ikinci maddesi hükmünü
müstelzim ef'al-i cinaiyeden olarak Bayezid sancağı bidayet
mahkemesi ceza dairesinde muhakemeleri icra edilmek
üzere cinayetle ithamlarına karar verilmiş olduğundan
merkumunun her nerede görülürler ise derdestile mahkeme-i
mezkûre tevkifhanesine teslim edilmeleri lazım geleceği
bilcümle zabıta-i adliye memurlarının malumu olmak üzere
işbu ahz ü girift müzekkeresi Erzurum heyet-i itha-
miyesinden bi't-tanzim ita kılındı.